title: Edasi
date: 2013-12-28
tags: kool, elu
----

Üks väga esinduslik meenutus kahe aasta tagusest ajast:

> Üks väike ahel selle kohta, kuidas kõik töötab:

> Võtame ülemiseks tasemeks praegu elu. Ma ei oska seal olevaid tasemeid
> kommenteerida. Aga edasi.

> Ülikoolid püüavad ette valmistada eluks. Neil on mingi oma ettekujutus sellest,
> kuidas elus asju vaja on, ja nemad püüavad seda õpetada.

> Gümnaasiumid püüavad ette valmistada ülikooliks. Nende eesmärk on, et õpilased
> saaksid ülikooli sisse ja saaksid seal hästi hakkama (ja tõstaksid nende
> reitingut). Neil on oma ettekujutus, mida on vaja teha, et ülikooli sisse ja
> seal korralikult hakkama saada. Nad püüavad seda õpetada.

> Põhikoolid püüavad ette valmistada gümnaasiumiks. Nende eesmärk on, et õpilased
> saaksid gümnaasiumitesse sisse ja saaksid seal hästi hakkama (ja tõstaksid nende
> reitingut). Neil on oma ettekujutus, mida on vaja teha, et gümnaasiumisse sisse
> ja seal korralikult hakkama saada. Nad püüavad seda õpetada.

> Algkoolid püüavad ette valmistada põhikooliks. Nende eesmärk on, et õpilased
> lõpetaksid põhikooli edukalt (ja tõstaksid nende reitingut). Neil on oma
> ettekujutus, mida on vaja teha, et põhikoolis hästi hakkama saada. Nad püüavad
> seda õpetada.

> Lasteaiad püüavad ette valmistada kooliks. Nende eesmärk on, et lapsed saaksid
> heasse kooli sisse ja seal hästi hakkama. Ma ei maini siinkohal reitingut, mingi
> austus mul mõningate inimeste vastu, kes päevad otsa väikestega koos on, on.
> Mõningate neist. Aga neil on ka oma ettekujutus, mida on vaja teha, et koolis
> hästi hakkama saada. Nad püüavad seda õpetada.

> Enne lasteaeda, thank god, on lapsed veel piisavalt väiksed, et nad väga palju
> nendest lollustest, mis neile räägitakse, aru ei saa. Aga ausalt, kui nüüd
> lasteaiakohtadele niimoodi konkureerima hakatakse nagu esimestesse klassidesse…
> (Ei, ma ei ole katsete kaotamise poolt, ma olen väga katsete jätmise poolt
> tegelikult, kuna ma leian, et kaotamisega suudavad nad veel hullemaks teha
> lihtsalt.)

> Jah, ma olen lihtsalt pahane reaali uurimistöö lollide vormistusnõuete peale.
> Aga päriselt ka. Ülikoolid vist mõtlevad, et kuna elus saab paremini hakkama,
> kui su töö näeb ka välja nii, et keegi sealt midagi aru saab, siis seavad nad
> vormistusnõuded (ja annavad kaasa näiteks LaTeX classi). Selle peale vaatab
> reaal, et kuna ülikoolides tahetakse vormistusnõudeid, siis nemad peavad ka
> nõudma, siis “lapsed, vabandust, noored harjuvad nendega”. Aga ega nad ei mõtle,
> et peaks kaasa andma LaTeX classi, et asja lihtsamaks teha, nad mõtlevad, et
> “ülikoolis peab iga asjaga hakkama saama”, mitte aga, /miks/ seda seal
> tahetakse. Ja ma usun, et te mäletate sama fenomeni põhikoolist, kus õpetati
> arvutil vormistama täpselt nii, nagu kästakse, kuna gümnaasiumis ju nõutakse
> ilusat vormistust… ja algklassides vihiku ülemisest äärest täpselt nii palju
> ruute lugema, kuna põhikoolis peab kõik korralik olema. Jumal tänatud, et ma
> lasteaiast samasugust asja praegu ei mäleta. Kuigi “värvi täpselt joonte vahelt”
> saab vist üsna lähedale.

> Aga ei, ega keegi ei mõtle, miks “järgmine aste” seda soovib, ega…

~s 2012-01-13

See on nüüd teistmoodi. Vastikustunnet koolis käimise juures enam ei ole.

Neljast tõsisest ainest mida ma esimesel semestril võtsin olid kaks
üldkohustuslikud (keemia, bioloogia) ja üks arvutierialadele kohustuslik. Ükski
neist pole just õpilaste lemmik, pigem soovitatakse just võimalikult vara
kaelast ära saada. Seega peaks olema aus võrdlus.

Enamik õpilased võtavad keemiat ja bioloogiat eelkõige linnukese
kirja saamise jaoks, tunnid on aga ikka asjalikud: teadmised edastatakse koos
motivatsiooni ja viidetega uutele arengutele. Küsimusele "miks see oluline on"
ei ole mõeldavgi vastata "sest see on õppekavas" ja vähemalt minu kuuldes
suudeti alati välja tlla ühe või teise ilmselgelt elutähtsa rakendusega.

Kui lektor arvutustel tüvenumbrite lugemise või mõne muu formaalsusega
üle pingutab, siis rühmatunni õpetaja avaldab kaastunnet. Suurtele klassidele
koostab testi üks inimene, hindamisjuhendi teine ja hindavad abilised; kõik
lahkhelid lahendatakse õpilaste kasuks (jah, neid on -- tegijal juhtub).

On veel teisi põhjuseid. Eesti koolisüsteemi on sisse kirjutatud suhtumine, et
oma huvidega võib tegeleda ainult siis kui kõik viisteist või enam kohustuslikku
ainet suurepäraselt selged on. See on lauslollus, ja koolides mis ka vahepeal
õppekava täita üritavad on tulemus hävitav. Siin on 8 kohustuslikku ainet nelja
aasta peale, ja ka neis võib kohe lõpueksamilt "arvestatud" võtta, kui
gümnaasiumiharidus lubab.

Ma ei olnud selle poolaasta jooksul just eriline murelaps, kuid suhtumine
toppama jäänud õpilastesse on eelarvamustevaba ja abivalmis -- mitte kordagi ei
kuulnud parastavat mõnitamist, isegi õpilase poolt tsiteerituna.

Jagasin neid mõtteid ka kogenematute õpilastega; vastused võtab kokku lause
"ülikool on niisamagi raske; ega ei pea seda ju meelega hullemaks tegema". See
on õige, aga ei kajasta minu arvates päris kogu tõde -- kunagi sellest veel
pikemalt.

Tundub, et võib-olla olen lõpuks ometi sattunud õppeasutusse!

Ja see on märkimisväärselt hea tunne. Ma magan öösiti rohkem kui gümnaasiumi
ajal (~8h), hakkasin jälle trennis käima (10. klassis lõpetasin), valik
uurimistöö tegemise ja tundide jaoks õppimise vahel ei oma enam seda halba
maiku, et uurimistöö oleks nagu tähtsam asi aga hinnataks mind kooli järgi. Ma
tahan sellega kõigega öelda, et stressi on vähem, et rohkem asju saab tehtud.
Topelt elada on raske, ja kui saab vähegi otsa peale, mis seda toetab, mis
endale südamelähedane on, siis on väga palju lihtsam.
